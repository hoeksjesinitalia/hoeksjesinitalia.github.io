## De voorbereidingen
#### Augustus 2020
* We ruimen het huis op, kamer na kamer. we willen het aantal kuubs halveren. Iedere week rijden we een paar keer naar de kringloop om een volle auto weg te brengen. Voor sommige dingen vinden we een nieuw baasje, daar zijn we heel blij mee. Ook hebben we bewaarplek gekregen op de zolder van Wil en Angelie, om daar dingen te bewaren die we niet mee willen nemen maar ook niet weg willen doen. Het houten speelgoed zal nog goed gebruikt gaan worden door de kleinkinderen van Angelie wanneer ze op hen moet oppassen. Leuk!
* we benaderen verschillende makelaars om te kijken welke voor ons het gunstigst is. De eerste is van de Akker uit Heesch, deze wil de verkoopprijs in onze ogen vrij laag zetten maar we zien ook hoe dat komt: hun provisie is onafhankelijk van de verkoopprijs, dus het interesseert ze niet wat de verkoopprijs is en hoe lager hoe eerder weg dus. We besluiten toch een tweede makelaar in te schakelen: van de Krabben uit Oss. Deze gaat in onze ogen weer iets te hoog zitten (achteraf gezien niet) en we stellen zelf de prijs bij zodat we beiden tevreden zijn. Er komt eerst nog een styliste, deze is eigenlijk vrij snel klaar, tot mijn verbazing, en ik hoef weinig weg te halen.Ze vindt het huis al heel sfeervol, niks aan doen zegt ze. Mooi! Een week later komen ze foto's en een verkoopvideo maken. Het blijkt het bedrijf van Hans, de man van Maartje, te zijn.  

* we benaderen verschillende verhuisbedrijven om te kijken hoe we onze inboedel het voordeligst in Agrano krijgen. Een tijdje hebben we nog het idee om met twee bakwagens te gaan rijden, maar het levert toch problemen op vanwege de coronamaatregelen en het feit dat Zwitserland niet in de EU zit. 
* we onderhouden een intensief emailcontact met Erika en Thomas, om elkaar op de hoogte te houden van de coronamaatregelen en dingen te regelen voor het huis.
